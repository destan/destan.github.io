---
layout: post
title: "Gösteri Yapmak ve Polisle Çatışmak"
category: politika
tags: örgütlenme örgüt sol turkiyede-orgutlenme-ve-sol
---

Pek sever solcular sessiz kalmamayı, tepki koymayı. Sol yumrukları pek güçlüdür. Bu sefer değil ama bi' dahaki sefere yumrukları faşistlerin suratına gülle gibi inecektir. Yeri gelir sokaklarda sel olur akar, yeri gelir polisin karşısında duvar olur dururlar. Hey maşallah bu yöntemlerle neleri yoluna koymuş, yoluna koyamasalar bile kaç yurttaşta bilinç uyandırmışlardır, ohooo sayamazsınız.

Belki teorik olarak ortaya koymak çok güç, belki bilimsel olarak kanıtlamak da zor ancak en azından tarihsel olarak bakıp anlasak ya. Yürüyerek neyi düzeltebildiniz? Bütün ülke yürüse umrunda olmayacak bir iktidara karşı bu anlamsız çaba neden?

Tek bir örnek
-------------

Tekel işçilerinin direnişi ne oldu? Hem de bizim standartlarımıza göre baya örgütlü bir direnişti. Ne oldu? Hiç birşey! Bolca basınçlı su, biber gazı ve dayak. Bir yaptırımın yoksa yürümek nafile, istediğin kadar grev yap seni koruyan yasalar yoksa veya o yasalar işlemiyorsa sen açlıktan kıvranırken senin yarı maaşına birisi tezgaha çoktan geçmiş olur.

Halk için halka rağmen
----------------------

İşte kabullenmeniz gereken bir acı gerçek daha: **Halk gösteri yapan solculardan nefret ediyor**. Siz sokaklarda yürürken _aferin çocuğum_ diyen 3-5 demokrat yaşlı amca/teyzeye veya size alkış tutan Cihangir conconlarına kanıp halk sizi destekliyor sanmanız ne kadar komik.

Sizler halkın gözünde anarşist, başı boş, sokakları dağıtıp ateş yakan isyancılarsınız. Sizlere bakıp 80lerdeki "anarşik"leri hatırlıyor insanlar. Gerçekte öyle olmamanız hiç bir şey değiştirmiyor çünkü aslolan algıdır.

Sizi destekleyip haber yapan o 3 tanecik kanal Ahmet ağanın evinde izlenmiyor. Ahmet ağa sizi sadece molotof atarken ve polisi taşlarken görüyor.

Aslında o zırhı giymese var yaa
-------------------------------

Bir de polisle çatışmayı "direnmek", "asil bir hareket" olarak görmek modası var. Adam sert plastikten zırh giymiş boydan boya, bir elinde cop bir elinde kalkan allah ne verdiye girişiyor. Senin üstünde kısa kollu tişört var. Neyin direnişi ya? Bu neyin kafası? Arkana bakmadan kaçman gerek. Bir de gelmiş kol kola girip polisle itişiyor. Polisin şiddeti haksızdır doğru ama kafana indirdi mi copu beyin kanaması kimin haklı olduğuna bakmıyor!

Biraz gerçekçi bakın, biraz şu ergen romantizminizden kurtulup mantıkla hareket edin.

Yürümek, gösteri yapmak, basın açıklaması yapmak boş işlerle uğraşmaktır. Sorunun köküyle değil sonuçlarıyla uğraşmaktır. Bu sorunların parça parça çaresi olmaz. Tek çözüm iktidara gelmektir. İktidara gelmek için halkın algılarını, fikirlerini ve oylarını değiştirmeniz gerekir. Bunu da gösterilerle yapamazsınız. Ev ev, dükkan dükkan dolaşacak, her kahvede konuşacaksınız. Ne yapacaksanız bunun için yapın ya da evde oturun bir şey yapıyormuş gibi yapıp vicdanınızı rahatlatmayın.