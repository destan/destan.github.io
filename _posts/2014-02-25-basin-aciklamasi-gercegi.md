---
layout: post
title: "Basın Açıklaması Gerçeği"
category: politika
tags: örgütlenme örgüt sol turkiyede-orgutlenme-ve-sol
---

Ne zaman ülkemde saçma sapan işler olsa, yalan yanlış kararlar alınsa hemen örgütler kendi aralarında konuşur _tepkimizi koyalım, sessiz kalmayalım_ derler. Hatta gönülsüz üyeleri de _şimdi tepki göstermezsek ne zaman göstereceğiz, sonra çok geç olacak_ diye ikna ederler.

Ve beklenen tepki gelir: 3 sayfa basın açıklaması. Aman yarabbi iktidarın yüzünü görmelisiniz, nasıl bozulmuş nasıl korkmuş!?

Basın açıklaması bir şey değiştirmez
------------------------------------

Tarihte bir şeyler değiştiren basın açıklamalarına bakın. Değişim basın açıklamasından mıdır onu yapanın gücünden mi? Sonra kendinize bir bakın, ülkede ne gücünüz ne yaptırımınız var? Daha toplantılarda salonları dolduramayan dandik örgütünüzün basın açıklamasını kim takar!

Basın açıklamanızı kimse okumuyor
---------------------------------

Bir türlü kabullenemediğiniz acı gerçek! Artık yaşam hızlandı, bilgi çağı, internet çağı saniyede üretilen trilyonlarca sayfa bilgi... Bu mevzuları siz de biliyorsunuz. İnsanların yerine göre 140 karakteri bile uzun diye okumayıp geçtiği bir ortamda sizin ölümüne sıkıcı, abartılı uzun kurulmuş cümlelerle yazılmış, soyut kavramlarla bezenmiş 2-3 sayfanızı kim neden çekici bulsun?

Söyledikleriniz toplumu ilgilendirmiyor ve bilinçlendirmiyor
------------------------------------------------------------

Hayır bu konular toplumu ilgilendirmiyor. Gerçekte ilgilendirdiğini ben de kabul ediyorum ama bu sonucu değiştirmiyor. İnsanların ilgisini çekemiyorsunuz ve çekemeyeceksiniz. Hedef kitleniz son 3 haftada tabela yazıları da dahil olmak üzere toplam 3 sayfa yazı okumuş mudur acaba? 

Gerçek ne olursa olsun insan için geçerli olan algıdır. Siz insanların algısını görmezden gelip yalnız kendinizin farkına vardığı gerçekleri baz alarak hareket ediyorsunuz.

İşte size toplumun algısı: 

> Basın açıklamaları uzun, sıkıcı ve çoğu anlaşılmaz cümlelerden oluşan işe yaramayan yazılardır.

Kimse okumadığı için bilinçlenmiyor da, okumaya başlayan da yarısında bırakıyor. Mucizevi olarak tamamını okuyan acaba ne kadarını anlıyor?

Önerim
------

"Ama şöyle", "ama böyle", "aslında biz" ile başlayan laflarınızı yutun.

**Geçin bu işleri. Bir işe yaramadığı yıllar ile kanıtlanmış yöntemlerinizi kökünden değiştirin.**

İşte size önerim. 2 kişi 1 saat basın açıklaması yazacağınıza en yakın kahveye gidin. Oradaki 2 kişiye derdinizi anlatmaya çalışın. İşte o zaman gerçek sorunlarınız ile yüzleşeceksiniz.