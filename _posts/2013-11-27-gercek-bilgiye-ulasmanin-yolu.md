---
layout: post
title: "Gerçek Bilgiye Ulaşmanın Yolu"
categories: [hayat]
tags: bilimsel-yöntem gerçek bilim
draft: true
---

8-9 yıl fizik ve kimya dersleri görmüş insanların hala dünyaya binlerce yıl önceki bakış açısıyla bakması beni çıldırtıyor. Artık herhangi bir tartışmaya girmeden önce tartışmanın bilimsel olup olmadığına bakacağım. Baktım ki kahve kültürüyle gidiyor, "inş cnm yha" diyerek ortamdan sıyrılmaya kendime söz veriyorum ama olmuyor çoğu zaman...

İster beğenin ister beğenmeyin hayatta herhangi bir şeyin gerçek olup olmadığını anlamanın tek yolu onu denemektir. Ancak bu, gelişi güzel bir deneme ile değil **bilimsel yöntem** ile olur. Önce bakalım nedir bilimsel yöntem<sup>1</sup>:

1. Bir soru(n) tanımla
2. Bilgi topla ve gözlemle
3. Bir tahmin yürüt, varsayım(lar) yap (hipotez, eğitimli tahmin)
4. Varsayımları test et
5. Test verilerini yorumla
6. Sonuç tutarsız ise hipotezi yenile ve yeniden test et

Kendine "eğitimli" diyenler bile bu adımları görüp *"ohoo kim uğraşacak, gerçek hayatta olmaz bunlar"* diyecektir. Oysaki bilimsel yöntem gerçeğe ulaştığımız her yerde var, pilav yaparken bile bilimsel yöntem kullanılabilir.

Pilavdaki bilimsel yöntem
-------------------------

Bir komşunuz dedi ki "pilava limon koyunca yapışmıyor". Bunu duyan öbür komşunuz durur mu "aa yok canım kesinlikle pirinciyle ilgili... Limonla ilgisi yok".

Cahil insanlar bu konuda en az 10 dakika konuşacaktır. "Ben geçen gün şöyle yaptımdı şöyle oldu da yok efendim benim eltim böyle yaptıydı..."

Ancak gerçeğe ulaşmak aslında çok basit. Bir paket pilavın yarısını limonlu yarısını limonsuz yapacaksınız, aynı anda. Sonuç net. Oydu buydu diye boş boş konuşana kadar yarım saatte sonuca ulaşmak mümkün aslında.

Burada dikkat etmek gereken şey şu: Bir test tek seferde tek değişkeni test etmeli. Yoksa sonucun hangi değişkenden etkilendiğini bilemezsiniz. Örneğin limon koyduğunuz pilava 2 diğerine 1 kaşık yağ koyarsanız, sonuçta limonlu pilavın limondan mı yağdan mı değişik olduğunu bilemezsiniz.

Ayrıca bu pilavları aynı anda yapın ki 2 pilav yapış arasında oluşabilecek farklar en aza insin. 

**Tamirhanede bile bilimsel yöntem**

**Ev ödevi:** Bilimsel yöntem sanayiye tamire götürdüğünüz arabanız üzerinde uygulanıyor mu? Araştırınız. :P

Ödevin yanıtını vereyim:

* Sanayide ustaya sorunu anlatırsınız: "Arabanın altından ses geliyor"
* Usta kendi tecrübesiyle bir tahmin yapar: "Egzoz borusu kırılmış metaller çarpışıyor"
* Bu tahmine göre bir tamir yapar ve atlar arabaya test eder.

Burada bir ustanın bilimsel yöntemi iyi uygulaması veya uygulamaması "iyi usta", "kötü usta" ayrımını doğurur. Kötü bir usta aynı anda birden çok değişkeni değiştirerek işi riske atar ve muhtemelen sorunu bulması uzun sürer.

Her ne kadar örnekteki tamirci bilimsel yöntem kullandığından habersiz de olsa gerçeğe ulaşabileceği yöntemin bu olduğunu deneyimleriyle öğrenmiştir.

Tüm teknolojik ve tıbbi gelişmeler bilimsel yöntem sayesinde olurken bir insan nasıl olur da günlük hayatında bunu kullanmaz akıl sır ermiyor. İnsanlar denemek ve gerçeği görmek yerine dedikoduyu, boş lafı tercih ediyorlar.

Gözlemler ve algı gerçek değildir
---------------------------------

İnsanlar gözlemlerine gereğinden çok güveniyorlar, bunun en büyük nedeni bilgisizlik. İnsanın günlük hayattaki algısı gerçeğe ulaşmakta çok zayıftır aslında. Biz evreni algıladığımız kadar sanıyoruz. Güya öyle olmadığını biliriz ama düşünürken unutuyoruz bence.

Örneğin bizler için ışık ve onu görmek mucizevi bir olguyken gerçekte insan gözü evrendeki ışınların çok küçük bir kısmını görebilecek kadar zayıftır.

> Bizim görebildiğimiz ışık aralığı o kadar muhteşem/optimum ki hayatımızı sürdürebilmemiz için gerekli herşeyi görebiliyoruz.

Ne kadar zavallı bir argüman. Sonucu neden sanmak bilgisizliğin kaçınılmaz getirilerindendir. İnsanlık hayatını görebildiği ışık üzerine kurduğu için bu ışık aralığı yeterli gibi görünüyor olmasın sakın?

Daha somut bir örnek verelim algımızın zayıflığını göstermek adına:

Cahil bir insan için dünyanın yuvarlaklığına dair bir kanıt yoktur. Gemilerin direklerinin ufukta batarak kaybolmasının basit bir açıklaması vardır onun için: *"çok uzak, görünmüyor"*. Hatta güneş, akşam dağların ardına giden bir ateş kümesi ve dünyanın arkasından dolaşıp öbür taraftan doğuyor. Ee haliyle dünyanın etrafında dönüyor.

Komik gibi görünse de insanlık binlerce yıl buna inandı. İnsanlığın doğrusu buydu. Ancak insanlığın algısı milyarlarca insanı binlerce yıl yanılttı. Sonunda gerçeğe bilimsel yönetemle kavuştuk.

Buradan çıkacak sonuçları özetlersek:

* Gözlemlerinize ve algınıza güvenmeyin. Algılarınızın gerçekliğini ancak iyi yapılmış deneylerle kanıtlayabilirsiniz.
* Çoğunluğun, hatta herkesin bir olguyu kabul etmesi, ona inanması gerçeklik için bir kanıt değildir.
* Gerçeğe ancak bilimsel yöntem ile ulaşılır ancak bilimsel yöntem doğru kullanılmalı. Örneğin en basitinden: tek testlerinizde tek seferde tek değiken sorgulamalısınız.

O değil de burçlar hakkaten tutuyor!
------------------------------------

Çevremde günlük burç yorumlarına inanacak kadar cahil insanlar yok ancak kendilerini bir şekilde insanın kişiliği ile doğum zamanı arasında önceden tahmin edilebilir bir bağ olduğuna inandıranlar azımsanamayacak kadar çok.

Düşünce şöyle:

> Tamam burçlar yalan, onların dediği tarihler arasında doğanlarda benzemiyor kişilikler. Ancak belli dönemlerde doğanların kişilikleri birbirine benziyor. Örneğin A ayında doğan erkeklerde X özelliği çok sık görülür.

Buna kanıt ise gözlemler.

> Çevremde dikkat ettim hep böyle...

* Algıların insanı yanıltabileceğini biliyoruz (bkz. Kopernik ve Galileo'ya kadar dünyanın bildikleri)
* Kanıt olarak verilen gözlemler hem aynı ortam ve koşullarda yapılmamış hem de organize bir kriter yok ortada
    - Genelde 1-2 kişilik özelliği 3-5 kişide var/yok olarak irdelenmiş
* Doğum zamanının kişiliği etkilemesi için bir neden yok
    - Örneğin pilav örneğinde limonun yapışmayı engelleyebileceğini düşünmek saçma değildir çünkü yemeklere katılan sebze/meyveler yemeğin son halini doğrudan değiştiren güçlü etmenlerdir. Ancak kişilik gelişiminin genetik ve çevresel yüzlerce etmene bağlı olduğunu günümüzde biliyoruz. Hatta güçlü çevresel etmenler ile tek yumurta ikizlerinde bile çok farklı kişilik gelişiminin gözlendiği durumlar az değil(Bir google aramasına bakar. Keyword: "behaviour difference twins").
* Bu inanışa göre çift yumurta ikizlerinin kişilik özellikleri aynı olmalı ki öyle olmadığını da biliyoruz. 
* Bu konuda verilen örnekler 3-5 örnek üzerinden gider ve aslında hiçbir değeri yoktur. Yani sizin tanıdığın X burcu olmasıyla çok soğuk biri olması ve sizin başka bir tanıdığın da aynı burç olup soğuk biri olması hiç bir şeyi kanıtlamaz.
    - Çünkü başka biri de size aynı burçtan olan ve çok cana yakın bir insan rahatlıkla bulabilir.
* Bunu kanıtlamanın tek yolu bilimsel yöntemi düzgün kullanarak deneylerle karar vermektir.

Ben bu tür deneylerin varlığından ve güvenilirliğinden çok insanların bu çalışmaları hiç okumadan, merak etmeden sadece zayıf gözlemleri ile vardıkları haddinden güçlü çıkarımlarla ilgileniyorum. Ne kadar acı ve şaşırtıcı...

Ama deneyemeyeceğimiz şeyler de var
-----------------------------------

Denenemeyen şeyler *bu aşamada* üzerinde tartışmaya, düşünülmeye değmez. Bu aşamadan kastım bulunduğumuz zaman dilimi. Önümüzde çözülmesi gereken ve insanlığın zavallıca muhtaç olduğu yığınla sorun varken, bir getirisi olmayan ve sonuca varılamayacağı (şimdiki bilgimizle) kesin olan olgular hakkında neden zaman kaybedelim?

Yeşil adamlar va mı?
-----------------------

> Ay üzerinde yeşil küçük adamlar var ama ne zaman biz aya teleskopla baksak saklanıyorlar ve ne zaman bir keşif yapacak olsak uzayın derinliklerine kaçıp biz dünyaya dönünce geri geliyorlar. 

Bu argümanı çürütmek imkansız, çünkü test edilemiyor. Bunun hakkında binlerce yıl konuşabilirsiniz ve elinizde koca bir hiç kalır. Hatta içinizde aya sürekli bakmanın küçük yeşil yaratıkları kızdırdığını bu nedenle aya bakmamak gerektiğini düşünen insanlar olabilir ve sonunda aya bakmayan yığınlar bile doğabilir. Sonuç: saçmalık!

Çok bilimsel bi' tarz bu hayatta duygular da var!
------------------------------------------------

Biz yok mu dedik! En saçma argümanlardan biridir. Ne zaman adım adım, düzgün düşünmeyle ilgili bir şey anlatılsa, biri çıkar kendine "fazla" karmaşık gelen bu bakış açısından kaçmak için hep bu duygu argümanını ileri sürer.

**Duygu demişken**

Duygular hala tam anlayamadığımız çook karmaşık kimyasal ve fiziksel değişimler sonucu oluşan düşüncelerdir. Dolayısıyla herhangi bir konu gibi bilimsel yönteme tabi tutulmalıdır. Bilimsel yöntemle çelişen herhangi bir şeyin sizi yanlışa/yalana götürme riski vardır. Bu yalnızca duygular için değil etik, vicdan, ahlak, gelenek gibi olgular için de geçerlidir.

> Hayır duygular sadece kimya ile açıklanamaz

Duygular kimyadan etkileniyorsa kimyasal etkilenmiyorsa başka bişeyseldir ki kimyasal olaylardan etkilendiğini biliyoruz. Alkol alınca duyguların değişimi çok bariz.

Duyguların maddesel olmadığını idda ediyorsanız mecburen bu aşamada *"duyguları kimya da etkiliyor ama başka bişi de var"* demek zorunda kalacaksınız ve o zaman bunu önce açıklamanız sonra da kanıtlamanız gerekecek...

**Dipnotlar**

1. Bilimsel yöntemin adımları bazı kaynaklarda farklılı gösterebilir ancak amacı ve temeli hep aynıdır.
2. Örneği [burdan](http://physics.ucr.edu/~wudka/Physics7/Notes_www/node6.html#SECTION02121000000000000000) arakladım