---
layout: post
title: "Hiç Bilmeyenler İçin Evrim Kuramı"
categories: bilim 
tags: evrim
---

Nedendir bilinmez evrimi çok basitçe anlatan bir belgesel veya yazı yok veya ben denk gelmedim. Bütün belgeseller evrim kavramını anlatıren "... ve balıklar karaya çıktı" gibi saçma sapan cümleler kullanıp insanların kafasını karıştırıyor. Sanki bir gün balıklar yüzerken "hadi bi karaya çıkalım" demiş, sonra da buna karar veren balıkların küçük ayakları çıkmaya başlamış gibi bir izlenim oluşuyor izleyicide.

> Goygoy kısmını atlayıp doğrudan açıklamaya gitmek isteyenler [buyursunlar](#evrim-nedir).

Haliyle izleyici *"hadi lan ordan o zaman niye şimdiki balıklar karaya çıkmıyor"* gibi haklı sorularla ne belgeselin kalanını ciddiye alıyor ne de bir daha evrim açıklamalarını ön yargısız dinleyebiliyor. İşin kötüsü evrim kavramının anlaşılmasını daha da zorlaştıran bu belgeseller evrimi anlatmaya, öğretmeye çalışan, bilimsel temeli olan belgeseller.

Bence çoğu belgeseldeki temel sorun evrimin sürecine yeterli vurgu yapılmaması. Örneğin belgesellerde *"... sapienlerde parmaklar alet kullanımını kolaylaştıracak biçimde incelmiştir"* gibi söylemleri çokça duyarız. Bu anlatım evrimdeki sürecin algılanmasını zorlaştırıp, sanki bir zamanda yaşayan homo-sapien türünün bütün üyelerinin parmakları 3-4 yılda kendiliğinden incelmiş ve sonraki nesillerde de öyle devam etmiş algısı yaratır. Oysaki daha açık anlatım şöyle olmalıdır: *"... ince parmaklı bireyler daha kolay alet kullanabildikleri ve bu nedenle kalın parmaklılara oranla daha kolay hayatta kalabildikleri için zamanla ince parmaklı sapienler sayıca baskın duruma gelmiştir"*. Evet çok daha uzun ama belgeselin amacı zaten bir şeyler açıklamak değil mi? Yarım yamalak anlatmaktansa biraz uzun olması yeğdir bence.

Sonuçta teknik bilgisi olmayan veya bu alana özel ilgisi olmayan kişiler evrim kuramını tam anlamıyamayıp bilim şarlatanlarının saçma savlarına kolayca kanıyorlar.

<a name="evrim-nedir">&nbsp;</a>

Evrim nedir ne değildir?
------------------------

Herşeyden önce evrim hayatın nasıl başladığını açıklamaz, açıklamaya çalışmaz. Evrimin açıkladığı şey canlı çeşitliliğinin nasıl ortaya çıktığıdır. Dolayısıyla evrim alanındaki tartışmaların *"o zaman evreni kim yarattı"* noktasına gelmesi anlaşılmaz ve komiktir. Evrim kuramı evrenin, dünyanın, ilk canlının nasıl ortaya çıktığını önemsemez, bir biçimde ortaya çıktıktan sonra nasıl geliştiğini ve değiştiğini inceler.

Evrim kuramına göre tüm canlılar tek bir ortak atadan gelir. Bu ortak atanın bireyleri zaman içinde değişimlere uğrar ve doğal seçilim sonucu hayatta kalanlar üreyip yeni özelliklerini sonraki nesillere aktarır.

Daha somut anlatabilmek için şöyle bir öykü varsayabiliriz: Fotosentez yapan tek hücreli bir canlıda bir mutasyon sonucunda ışığa karşı duyarlı bir bölge oluşur. Bu özellik canlının sonraki nesillerine de aktarılır. Bazı kimyasal özellikleri nedeniyle bu canlıların bazı bireyleri ışığa doğru yönelirken bazıları ışığa tepki vermez. Işığa doğru hareket eden bireylerin hayatta kalma şansı ışığa tepki vermeyenlere oranla daha yüksek olduğundan zamanla daha çok ürerler ve bu canlı türünün tüm bireyleri ışığa yönelenlerden oluşur.

Bu örnekte görüldüğü gibi evrim sürecinin aklı, mantığı yoktur. Tek hücreli bir organizmanın düşünmesi *"ben ışığa gideyim"* demesi olası olmadığı halde oluşan yeni bir özellik canlının hayatta kalmasını kolaylaştırdığı için türün yeni özelliği olarak sonraki bireylere aktarılır. 

Evrimin sürecindeki tek kriter üremedir. Üreyebilen canlı kendi özelliklerini sonraki nesillere aktarır. Ortaya çıkan yeni bir özellik ona sahip olan bireyin hayatta kalma şansını(dolayısıyla üreme şansını) artırıyorsa o bireyler diğerlerine göre daha çok hayatta kalır, ürer ve dolayısyla ilgili özelliği sonraki nesillere taşır. Eğer ortaya çıkan yeni bir özellik hayatta kalmak için dezavantaj sağlıyorsa bu özelliğe sahip bireyler daha kolay öleceğinden daha az üreyebilirler ve sonunda yok olurlar.

Evrimin İşleyişi
----------------

Herşey güzel de bu değişiklikler kendi kendine nasıl oluşur? Burası bilim şarlatanlarının en çok laf salatası yaptığı bölüm.

Çok özet haliyle üreme hücrelerindeki ve embiryodaki mutasyonlar(genetik değişimler), veya embiryonun oluştuğu ortamdaki kimyasal değişiklikler yeni özelliklerin oluşmasına neden olur. Üreme hücrelerindeki mutasyonlar bazen hastalıklara, anormalliklere yol açarken bazen de yeni özelliklerin çıkmasına neden olur. Bu yeni özelliklerin türün hayatta kalması üzerinde avantaj sağlayacağının garantisi yoktur. Örneğin bir fare türünde tüylerin koyu renk olması avcıların görmesini zorlaştırırsa bu özellik nesiller ilerledikçe baskınlaşır. Ancak eğer fare açık renkli bir arazideyse ilk önce koyu renkli bireyler avlanacağından bir süre sonra koyu renkliler yok olur.

> Mutasyonların %99u ölümcüldür!

Bu yine bilim şarlatanlarının çokça kullandığı bir savdır. Herşeyden önce böyle bir istatistik YOK! Çoğu deseler belki bir nebze haklı olabilirlerdi. Bunun yanında mutasyonlar şöyledir diye genellemek çok zor çünkü mutasyonun nerede ve ne kadar olduğu çok önemli. Genler tek çeşit değil, bazıları protein sentezlerken bazıları protein sentezleyen genleri aktif/pasif hale getirir ve bazıları da ne bir genin ne süre ile aktif/pasif kalacağını belirler. Bu durumda mutasyonların kötü sonuçlar doğurma olasılığı, protein sentezleyen bir gen ile aktifliğin süresine karar veren gen için bambaşkadır.

Bir evrim örneği
----------------

Örneğin bir kuşun gagasının oluşumunda görev alan A geninin aktiflik süresini belirleyen B genindeki mutasyon sonucu A geni embiryonik gelişimin 24. saatinde değil de 5. saatinde aktiflenir. Bunun sonucunda kuş daha büyük/kalın gagalı olur. Eğer kalın gagalı olmak bu kuş için işe yarar bir şey ise, örneğin ceviz gibi eskiden yiyemediği kabuklu meyveleri yemesini sağlıyorsa büyük gagalı bireyler nesiller geçtikçe sayısını artıracak ve uzun bir süre geçtikten sonra da bu kuş türündeki tüm bireyler kalın gagalı olacaktır.

<a name="evrimin-kanitlari">&nbsp;</a>

Evrim kuramını savunmak ve evrimin kanıtları
--------------------------------------------

Evrim kuramını savunmak diye bir şey yoktur. Çünkü bu kurama karşı şimdiye kadar hiçbir bilimsel karşı tez ortaya atılmamıştır. Bilimsel olduğunu idda eden bir çok savın bilimselliği Harun Yahya'nın Yaratılış Atlası kadardır.(Bu atlasta olta yemi olarak kullanılan plastik kelebekler bile bulunan fosillerin bugün yaşayan halleri gibi gösterilmiştir.)

Bunun yanında evrim kuramını destekleyen bir çok kanıt vardır. Çok özetle:

* Fizyolojik (işlevbilimsel) kanıtlar

canlıların akrabalığının somut örneklerinden biridir. Tüm balıkların solungaçlarının olması, tüm memelilerin aynı biçimde doğurması, iç organların yakın akraba olan canlılarda bire bir aynı çalışması vs.

* Genetik kanıtlar

Evrim kuramına göre balık ve insan akrabadır ve aynı ortak atadan gelirler. Dolayısıyla çok benzer genlere sahiptirler. Balığın yüzgeçlerini oluşturan genler ile memelilerde kolları oluşturan genler ortaktır.

* Fosil kanıtları ve ara geçiş formları

Ara geçiş formları vardır, hatta bir tanesi [Tiktaalik roseae](http://tiktaalik.uchicago.edu/). Bu çok net ve tüm dünyadaki ciddi bilim kuruluşları tarafından kabul edilmiştir. Ancak evrim karşıtları yarı balık yarı memeli gibi mitolojik geçiş formları bekledikleri için sürekli ara geçiş formu bulunamadığını iddaa etmektedir.

Bunun yanında tarihte yaşamış her türn fosili olacak diye bir kural yok. Fosilleşme çok nadir bir durumdur ve hiç fosilleşmeden yok olan ve bizim asla varlığından haberdar olamayacağımız türler olmuş olabilir. Bir canlının fosilleşmesi için çok özel şartlar gereklidir ve bu şartların oluşması kolay değildir. *Daha ayrıntılı açıklama için [tıklayınız](http://tiktaalik.uchicago.edu/fossils101.html).*

#### Evrimi düzgün anlatan bir belgesel

* [What Darwin Never Knew (Belesel)](http://www.youtube.com/watch?v=AYBRbCLI4zU)
